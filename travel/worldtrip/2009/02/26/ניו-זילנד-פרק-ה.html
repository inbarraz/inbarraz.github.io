<!DOCTYPE html>
<html lang="en"><head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1"><!-- Begin Jekyll SEO tag v2.6.1 -->
<title>סובב עולם - אנתולוגית ניו-זילנד / פרק ה’: האי הדרומי, חלק א’ | Mostly Armless</title>
<meta name="generator" content="Jekyll v4.1.1" />
<meta property="og:title" content="סובב עולם - אנתולוגית ניו-זילנד / פרק ה’: האי הדרומי, חלק א’" />
<meta property="og:locale" content="en_US" />
<meta name="description" content="פרק ה’: האי הדרומי, חלק א’" />
<meta property="og:description" content="פרק ה’: האי הדרומי, חלק א’" />
<link rel="canonical" href="http://localhost:4000/travel/worldtrip/2009/02/26/%D7%A0%D7%99%D7%95-%D7%96%D7%99%D7%9C%D7%A0%D7%93-%D7%A4%D7%A8%D7%A7-%D7%94.html" />
<meta property="og:url" content="http://localhost:4000/travel/worldtrip/2009/02/26/%D7%A0%D7%99%D7%95-%D7%96%D7%99%D7%9C%D7%A0%D7%93-%D7%A4%D7%A8%D7%A7-%D7%94.html" />
<meta property="og:site_name" content="Mostly Armless" />
<meta property="og:type" content="article" />
<meta property="article:published_time" content="2009-02-26T11:46:08+02:00" />
<script type="application/ld+json">
{"headline":"סובב עולם - אנתולוגית ניו-זילנד / פרק ה’: האי הדרומי, חלק א’","dateModified":"2009-02-26T11:46:08+02:00","datePublished":"2009-02-26T11:46:08+02:00","mainEntityOfPage":{"@type":"WebPage","@id":"http://localhost:4000/travel/worldtrip/2009/02/26/%D7%A0%D7%99%D7%95-%D7%96%D7%99%D7%9C%D7%A0%D7%93-%D7%A4%D7%A8%D7%A7-%D7%94.html"},"description":"פרק ה’: האי הדרומי, חלק א’","@type":"BlogPosting","url":"http://localhost:4000/travel/worldtrip/2009/02/26/%D7%A0%D7%99%D7%95-%D7%96%D7%99%D7%9C%D7%A0%D7%93-%D7%A4%D7%A8%D7%A7-%D7%94.html","@context":"https://schema.org"}</script>
<!-- End Jekyll SEO tag -->
<link rel="stylesheet" href="/assets/main.css"><link type="application/atom+xml" rel="alternate" href="http://localhost:4000/feed.xml" title="Mostly Armless" /></head>
<body><header class="site-header" role="banner">

  <div class="wrapper"><a class="site-title" rel="author" href="/">Mostly Armless</a><nav class="site-nav">
        <input type="checkbox" id="nav-trigger" class="nav-trigger" />
        <label for="nav-trigger">
          <span class="menu-icon">
            <svg viewBox="0 0 18 15" width="18px" height="15px">
              <path d="M18,1.484c0,0.82-0.665,1.484-1.484,1.484H1.484C0.665,2.969,0,2.304,0,1.484l0,0C0,0.665,0.665,0,1.484,0 h15.032C17.335,0,18,0.665,18,1.484L18,1.484z M18,7.516C18,8.335,17.335,9,16.516,9H1.484C0.665,9,0,8.335,0,7.516l0,0 c0-0.82,0.665-1.484,1.484-1.484h15.032C17.335,6.031,18,6.696,18,7.516L18,7.516z M18,13.516C18,14.335,17.335,15,16.516,15H1.484 C0.665,15,0,14.335,0,13.516l0,0c0-0.82,0.665-1.483,1.484-1.483h15.032C17.335,12.031,18,12.695,18,13.516L18,13.516z"/>
            </svg>
          </span>
        </label>

        <div class="trigger"><a class="page-link" href="/2020-07-16-welcome-to-jekyll.html">Welcome to Jekyll!</a><a class="page-link" href="/about/">About</a><a class="page-link" href="/categories/">Categories</a></div>
      </nav></div>
</header>
<main class="page-content" aria-label="Content">
      <div class="wrapper">
        <article class="post h-entry" itemscope itemtype="http://schema.org/BlogPosting">

  <header class="post-header" dir="rtl">
    <h1 class="post-title p-name" itemprop="name headline">סובב עולם - אנתולוגית ניו-זילנד / פרק ה&#39;: האי הדרומי, חלק א&#39;</h1>
    <p class="post-meta">
      <time class="dt-published" datetime="2009-02-26T11:46:08+02:00" itemprop="datePublished">Feb 26, 2009
      </time></p>
  </header>

  <div class="post-categories" dir="rtl">
    קטגוריות:
    
    
    <a href="/categories/#travel">travel</a>
    &nbsp;
    
    <a href="/categories/#worldtrip">worldtrip</a>
    
    
    <p>
  </div>

  <div class="post-content e-content" itemprop="articleBody" dir="rtl">
    <p><ins>פרק ה’: האי הדרומי, חלק א’</ins></p>

<p>6/1. נחתתי בחזרה בכרייסטצ’רץ’ בתשע בערב. מין הרגשה של הקלה, כאילו מין חוויה לא הכי נעימה כרגע הסתיימה, אבל זה מוזר כי לא הייתי מכתיר את השבוע בסידני כחוויה לא נעימה… היום זה יום ההולדת של הכפרה, וברגעים אלה ממש היא חוגגת באיזה באר עם פול. סיכמנו שברגע שאני מגיע לכלא (לא באמת חשבתם שאני אבחר באכסניה אחרת, נכון?) אני מתקשר אליה, היא אומרת לי איפה היא ואני מצטרף. אבל כשהגעתי לכלא, היא לא ענתה לטלפון וגם לא להודעות. הנחתי שהם חוגגים מספיק טוב גם בלעדי והלכתי לישון.</p>

<p>7/1. בבוקר אנחנו נפגשים בעיר לקפה – הכפרה, פול ואני. אני נותן לה את המתנה שקניתי לה, והיא נותנת לי את הנתח (ואני בכוונה בוחר במילה “נתח” ולא במילה “פרוסה”) שהיא שמרה לי מעוגת השוקולד המצויינת שפול הכין לה. לא רע, בהתחשב בעובדה שפול טבעוני וחצי מהמרכיבים של העוגה הם מחוץ לתו”ל אצלו… אח”כ נפרדנו כי לי היו סידורים ולהם היו סידורים. חזרתי לכלא אחה”צ וראיתי קצת סרטים שם. אני לא זוכר אם סיפרתי כבר או לא, אבל יש שם חדר מיוחד לסרטים, עם מקרן ומערכת רמקולים מרשימה ביותר. בערך 30% מהזמן מישהו רואה שם את אחד מסרטי “שר הטבעות”, אבל מדי פעם יש הברקות. בקבלה יש קרוב ל-50 סרטים שאפשר להשאיל, חינם, וכל אחד רואה מה שבא לו מתי שבא לו. בכל מקרה, במהלך הערב יצרתי קשר עם חימנה, הצ’יליאנית שפגשתי בוולינגטון, שעכשיו גרה בכרייסטצ’רץ’ ומצאה עבודה בתור מוכרת גלידה (למה לא…), וקבענו שניפגש מחר.</p>

<p>8/1. היום הכפרה ואני עוזבים את כרייסטצ’רץ’ צפונה, בחזרה אל פיקטון (Picton, העיירה אליה מגיעה המעבורת), כי שם אנחנו עולים בחזרה על האוטובוס של Stray וממשיכים בחלק השני של הטיול – האי הדרומי. האוטובוס יוצא רק אחה”צ, אז היום מתחיל באיטיות. אני רואה לי עוד איזה סרט, קופץ לעיר, משאיר את התיקים בתחנת האוטובוס ומסתובב קצת בעיר. פגישה קצרה עם חימנה (כי היא באמצע העבודה) ואני פוגש את הכפרה ואת פול לקפה וארוחת צהריים, לפני הפרידה. הנסיעה באוטובוס לקחה משהו כמו 5 שעות, מה שעבר די לאט. היתה גם עצירה של חצי שעה בקאיקורה לארוחת צהריים, אבל ללא ספק הדבר הכי מעניין שקרה בנסיעה הזו היתה בחורה מצרפת, שישבה מאחורי, והיו לה עיניים צהובות. כמו של חתול, בחיי. בפיקטון לא היה לנו הרבה מה לעשות, חוץ מללכת לישון. האוטובוס של Stray מגיע עם המעבורת מחר, ואנחנו צריכים להיות בשמונה בטרמינל.</p>

<p>9/1. התייצבנו בטרמינל בזמן. היו שם עוד שני אנשים: אחד לא חשוב, שאני אפילו לא זוכר, ואנגליה בשם הלן, שישר התחברנו אליה. הלן קצת מוזרה, בת 30 וגרה עם אבא שלה, אבל היי, כולנו מוזרים בדרכנו אנו. האוטובוס אחר בכמעט שעתיים, כי המעבורת אחרה, ואנחנו התייבשנו (והתחברנו) בטרמינל. בסוף הוא הגיע, וקיבלנו אוטובוס רגיל גדול, לא כמו המיניבוסים שהיו לנו באי הצפוני.</p>

<p>עברנו בדרך את Nelson, ונזכרתי בג’ולין שעזבה אותנו מוולינגטון לפה. אחרי שעתיים, בערך, הגענו ל-Motueka, העיר הגדולה שבפאתי ה-Abel Tasman National Park. אבל אנחנו ממשיכים הלאה, אז עשינו רק עצירה לקניות ולאלכוהול. שימו לב לטרמינולוגיה: Shopping and Alcohol Stop. אלכוהול זה לא חלק מהקניות הרגילות. מנטליות אוסטרלית – ניו-זילנדית…</p>

<p>בדרך אל העצירה של הלילה, אכסניה בשם Old MacDonald’s Farm, נזכרתי שראיתי באחד הפרסומים שב-Abel Tasman אחת האטרקציות היא טיסה אוירובטית במטוס פעלולים (Pitts Special). זה אחד החלומות שלי, מאז שאני זוכר את עצמי, בערך, והיה ברור לי שלא משנה מה, איפה, למה וכמה זה עולה, אני אעשה את זה. אבל כשהנהג התקשר לארגן את זה, אמרו לו שהיום כבר מלא, ומחר ומחרתיים המטוס בטיפול… זה היה די זין, כי אנחנו אמורים להישאר רק שני לילות ב-Abel Tasman. אבל אז השתלבו כמה גורמים: הראשון היה העובדה שאני ממש, אבל ממש רציתי לעשות את הטיסה הזו ולא היה אכפת לי להישאר עוד שני לילות בפארק (שניים ולא אחד כי למחרת העזיבה המתוכננת שלנו לא היה אוטובוס), השני היה שהיה לנו די נחמד שם ולא הכי התחברנו לקבוצה שהיתה לנו באוטובוס, והשלישי היה שאם נישאר 4 לילות, בלילה האחרון נפגוש את Seagull (סיגאל), ובת-חן רצתה לפגוש אותו. אז החלטנו שאנחנו נשארים 4 לילות, ושכנענו גם את הלן להישאר איתנו, אז הכל היה מצויין.</p>

<p>כדי לא להעביר 4 ימים בלי לעשות כלום, נרשמנו שלושתנו לטיסה במיקרולייט, שהיתה במחיר מטורף: 125 דולר ניו-זילנדי לטיסה של 40 דקות! מי שמכיר את המחירים בניו-זילנד מבין שזה בערך כמו לטוס לתורכיה במאה שקל (אבל רק הטיסה…).</p>

<p>בערב בישלנו ארוחה מצויינת ואח”כ, כמו בכל יום ממוצע, ישבנו כולם, שתינו ודיברנו. הכפרה החליטה שבמקום יום-הולדת היא חוגגת שבוע-הולדת… אז כל יום היא מכריזה שזה יום ההולדת שלה, והתרגיל הזה עובד כי אנחנו כל הזמן פוגשים אנשים אחרים… אבל הפעם הפתיעו אותה: הבנות מהאוטובוס קנו לה עוגת יום-הולדת, עם נרות בצורת המספר 22, והפתענו אותה. היה מוצלח!</p>

<p>היתה מדורה קטנה וישבנו לידה, ואני שקעתי בשיחה עם גרמניה חמודה בשם ג’נין (מאויית Jeannine, אבל מבוטא כמעט כמו העיר…). בלי ששמנו לב, אחד אחד עזבו כולם, ושנינו נשארנו לבד לשיחה פילוסופית עד שתיים בלילה…</p>

<p>10/1. בעשר בבוקר אוספים אותנו לשדה התעופה של Motueka, משם יוצאות הטיסות של המיקרולייט. המיקרולייט, למי שלא מכיר, זה כמו הבקאיי, הטרקטורון המעופף שרואים מעל כביש החוף לפעמים, רק שבמקום להיות מחובר לחופה של מצנח הוא מחובר לגלשן אוויר. הטיסה היתה יוצאת מן הכלל, וצילמתי גם סטילס וגם וידאו. הטייס היה מאד נחמד, וסיפר לי שהבן שלו בצבא, בסילוק פצצות. אהם. רק שלא יסתלק בעצמו…</p>

<p>אחה”צ ישבתי קצת לכתוב את הבלוג על המחשב הנייד שלי, וביקשתי מג’נין רשות להעתיק מוזיקה מהאייפוד שלה, כי ראיתי פעם שהתוכנה שמותקנת על המחשב שלי יודעת לקרוא מוזיקה מנגני MP3. התחלתי את ההעתקה והחישוב הראה שזה יקח שעתיים, אז ויתרתי והפסקתי את זה באמצע. איכשהו, לא יודע למה, משהו קרה ופתאום הנגן שלה הראה שאין בו מוזיקה בכלל.</p>

<p>נהדר. הבחורה המסכנה עשתה לי טובה, ואני מחקתי לה את כל המוזיקה.</p>

<p>הדבר הראשון שעשיתי היה ללכת ולהגיד לה. הדבר השני היה לבקש רשות לנסוע לעיר ולנסות לתקן את זה. המחשב שלי כן הצליח לראות את המוזיקה, למרות שהנגן דיווח שהוא ריק, אז העתקתי את כל המוזיקה אלי וזו כבר היתה התחלה טובה, כי לפחות לא איבדתי כלום. הלכתי למשרד הקבלה לשאול איך אני יכול להגיע לעיר, וכשהוא שאל למה, הסברתי. ואז הוא התנדב לתת לי את המחשב הנייד של הקבלה, אם זה יעזור. בצירוף מקרים מדהים גם היתה שם את הגירסא הנכונה של iTunes וגם המחשב היה מחובר לאינטרנט. אחרי שעה של עבודה מאומצת, הצלחתי לשחזר את הכל.</p>

<p>יותר מזל משכל.</p>

<p>בלילה אנחנו יושבים כרגיל עם כולם. ליסה (Lise), פצצה דנית מקופנהאגן, מתגלה כשחקנית כדורגל מקצועית. כשהכפרה מדברת איתה בצד אח”כ, היא שואלת אותה עם יש לה חבר. היא דואגת לאינטרסים שלי :-) אבל התשובה שהיא מקבלת: “יש לי חברה. שנה וחצי”. שוב ניצחה הסטיגמה… אם כבר בסטיגמות עסקינן, מעניין אם החברה שלה דוגמנית…</p>

<p>11/1. אחרי שוידאתי שאני רשום לטיסת הפעלולים מחרתיים (היום בו אנחנו עוזבים), הלכנו הלן, בת-חן ואני לים. בדרך, גיליתי ששכחתי חלק של המצלמה שלי בתוך אחד הכיסים של חליפת הטיסה של המיקרולייט… חזרנו לארוחת צהרים ואז עזרתי להלן עם האתר של Stray. היא ניסתה להזמין מקום על אחד האוטובוסים, אבל האתר לא הרשה לה. אז התחכמתי קצת ואחרי כמה דקות הצלחתי לגרום למחשב לאשר את זה. בערב הגיעו שני אוטובוסים של Stray: אחד עם נהג בשם Thumper, שהיה בעצם טיול פרטי לכמה אנשים ששילמו יותר ומקבלים יותר, ואחד עם נהג בשם Rob (לא ידענו למה אין לו כינוי), האוטובוס הרגיל שאיתו נעזוב מחרתיים.</p>

<p>12/1. את הפארק ראינו כבר מהמיקרולייט, כולל את המסלול של הטרק, וזה היה די משעמם אז ויתרנו על החלק הזה. במקום, החלטנו להגיע אל Motueka ולהעביר שם את היום. לא היה אוטובוס אז החלטנו לנסות לתפוס טרמפים. בהתחשב בזה שהיינו בקצה של הכביש (הכביש נגמר באכסניה שלנו…) הצלחנו לא רע: הכפרה והלן עלו על טרמפ אחד ואני על השני. הנהג הסכים לזרוק אותי בשדה התעופה, והלכתי לחפש את החלק של המצלמה. אלכס, אחד משני הטייסים (לא זה שטסתי איתו), היה ממש נחמד אלי. הוא עזר לי לחפש ואח”כ התנדב להקפיץ אותי לעיר. האנשים בניו-זילנד הם מהנחמדים ביותר שפגשתי בחיי.</p>

<p>בעיר הסתובבנו קצת ואז חזרנו באוטובוס. כשהגענו לאכסניה, נדהמנו לגלות שמישהו גנב לנו מהמקרר חלק מהאלכוהול שלנו. לא היינו היחידים שנפגעו, הרבה אנשים נעקצו, וזה היה ממש מרגיז. לנו היה חשוד משלנו, איזה הולנדי אחד ששתה כל היומיים האחרונים והיה ממש שיכור ומגעיל רוב הזמן. למען האמת, לא היינו היחידים שחשדו בו, אבל לאף אחד לא היו הוכחות אז לא עשינו כלום.</p>

<p>אחרי הצהריים הגיע האוטובוס של סיגאל, והכפרה היתה מאושרת. אלא שהנקניק הגיע מצוייד בחברה חדשה, והיה שם דו”צ (‘דו-צדדי’, לא ‘דובר צה”ל’…) לא נעים, והכפרה חזרה לאוהל בדמעות. מניאק. בלילה היא שתתה קצת יותר מדי בגלל זה.</p>

<p>במהלך היום כריסטינה ואני החלפנו כמה SMS-ים. הקליטה פה ממש על הפנים, וגם זה היה אתגר. אנחנו מתחילים לנסות לתאם פגישה איפשהו בחוף המערבי, אולי אפילו ב-Wanaka, שזה קצת פנימה.</p>

<p>13/1. בבוקר באו לאסוף אותנו לטיסת הפעלולים. כולם נרשמו לרבע שעה או עשרים דקות, אבל אני עומד להגשים חלום, ואני לא אתפשר על פחות מהמקסימום – חצי שעה – ולא משנה כמה זה יעלה… (380 דולר ניו-זילנדי, למי ששואל את עצמו, שזה בערך 830 שקל…) עלינו לאויר, וברבע השעה הראשונה אני הטסתי, כמו השאר, מה שאמר שאלו היו תרגילים מאד בסיסיים. ואז, אחרי רבע שעה, אמרתי לטייס:</p>

<p>“OK, we’re half-way through. Now it’s your turn, show me what you’ve got”.</p>

<p>ואז הטייס התחיל להראות לי דברים באמת מגניבים. תוך כדי הטיסה, הוא אמר לי שרוב האנשים לא אוהבים את התרגילים האלה ולא מחזיקים בהם מעמד. והיה כל-כך כיף, שאין לי מילים לתאר את זה בכלל, שלא לדבר על זה שמדובר בהגשמת חלום שלי. אחרי שנחתנו, הטייס בא אלי, ואמר לי תודה… הוא אמר שכבר הרבה זמן הוא לא נהנה ככה, כי עם כל האחרים הוא עושה רק את הדברים המשעממים :) קניתי את הוידאו של הטיסה ושלחתי את זה להורים שלי.</p>

<p>המשכנו בנסיעה, ואחרי שעה עשינו עצירה להחלפת אוטובוס. מסתבר שהאוטובוס שהיינו עליו היה אוטובוס חלופי. בדרך אנחנו עוקפים אוטובוס של Kiwi Experience, החברה המתחרה, שבד”כ מלא בילדים בני 19 ששותים כל היום, אז הלן ועוד אחת מהבנות עושות להם Flashing (למי שלא מכיר: להרים את החולצה ולחשוף את השדיים. וכמה שזה נחמד לראות, זה נחשב הבעת בוז) וכל האוטובוס שלנו מריע. רוב, הנהג, עוצר אחרי כמה דקות בעיקול של הנהר, וכמה חבר’ה קופצים למים אחריו. רק אח”כ נגלה שזו הפעם הראשונה שהוא עושה את זה. אז הנה, עוד נהג לא אחראי במיוחד (אפרופו גלן שפגשתי שוב רק לפני שבועיים…).</p>

<p>בערב אנחנו מגיעים לעצירה של הלילה – Barrytown. זה חור קטן באמצע החוף המערבי. אין שם כלום חוץ מסדנה לגילוף בעצמות (Bone Carving, האטרקציה של מחר) ורק כמה ימים אח”כ Thumper, הנהג של הקבוצה הקטנה שעושה את אותו מסלול כמונו, יגלה לי שהסיבה שעוצרים בחור הזה, שאין בו שום דבר לעשות, היא כדי לגבש את הקבוצה. ואיך מגבשים את הקבוצה? מסיבת תחפושות. ולא סתם, אלא Cross Dressing, כמו שהיתה בביירון-ביי באוסטרליה, ויש גם נושא לערב: סרסורים וזונות. כמובן שהכל מתובל בהרבה אלכוהול… כדי להבטיח את ההצלחה של האירוע, יש באכסניה מיני-מחסן של אביזרי לבוש, ככה שלכולם יש את כל מה שהם צריכים כדי להתלבש… הכפרה מצאה לה איזה אנגלי אחד שמוצא-חן בעיניה והיא נוטשת אותי בלי יסורי מצפון. עד שאני מתאושש, אני נשאר עם הבחורה הכי שמנה על האוטובוס. איך אומרים? You snooze, you lose. אבל החלטתי שלא תיפול רוחי. אמרתי לה שאני מעדיף לוותר על החלק של ה-Cross Dressing כי הוא לא היה חובה (אבל מומלץ…), וככה יצא שלבשתי חולצה שחורה מכופתרת עם כמה כפתורים פתוחים, ואת הכובע שאני כל-כך אוהב, זה שאמא שלי שונאת, החברים שלי צוחקים עליו, אני קורא לו “כובע הסרסור הקובני” וכל הבחורות מתות עליו… ואגב, אחרי שאיבדתי את הסרט השחור שהיה עליו, מצאתי חגורה ישנה בערימת האביזרים שממלאת מאז את המקום שלו :-)</p>

<p>בין כל ההתארגנויות למסיבה ניסיתי להתקשר לכריסטינה מהטלפון הציבורי, כי לא היתה קליטה. רציתי לתאם איתה את הפגישה בינינו, שתהייה מחר ב-Franz Josef. לא תפסתי אותה, אז השארתי לה הודעה בתא הקולי עם הפרטים של האכסניה שאנחנו ישנים בה.</p>

<p>המסיבה היתה הצלחה גדולה. אנשים שתו שם בכמויות מטורפות. אני לא הייתי בעניין אז פרשתי יחסית מוקדם, אבל הסיפורים ששמעתי בימים שבאו היו מסמרי שיער. החל במה שהכפרה עשתה עם הבריטי (לא, זה לא מה שאתם חושבים, אבל אני גם לא אגיד לכם מה) וכלה בעובדה שרוב, הנהג, היה כל-כך שיכור עד שהוא הסתובב עירום כביום היוולדו למשך כחצי שעה, בערך. וזה עוד הנהג שלנו. לך תבנה מדינה.</p>

<p>14/1. הייתי רשום ל-Bone Carving בבוקר, שזו הסדנה בה כולם מגלפים בעצמם את התליונים המאוריים המפורסמים. אני הייתי אמור ללכת כי הייתי אמור לקנות תליון כזה לחבר שלי סער, זה שהשאיל לי את התיק, כי הבטחתי לו שאני אביא לו אחד חדש במקום זה שהוא נתן לי והפסקתי לענוד אחרי כמה שנים… אבל העניין היה שהסדנה היתה בשמונה וחצי בבוקר (?!?) ועלתה 50 דולר, ואני עשיתי חישוב שאני יכול לקנות כזה מוכן, שמישהו אחר עיצב, ב-15 דולר. סער, אני מקווה שאתה לא נעלב, קניתי לך אחד יותר יפה…</p>

<p>ישבתי בלובי של האכסניה, שזה גם באר, והעברתי זמן עד שכולם יחזרו מהסדנה. ופתאום, שעה לפני שאנחנו נוסעים, רוב נכנס מאחורי הבאר ובלי להתבלבל מוזג לעצמו כוס בירה ומתחיל לשתות אותה, כשעוד שעה הוא נוהג. אני נדהם, והוא קולט את ההבעה על הפנים שלי. החלטתי שאין לי מה להיכנס לעימות איתו. אם הוא ישתה רק כוס אחת, אז טכנית הכבד שלו אמור להספיק לפרק את הרוב (אם לא את הכל) תוך שעה, מה שיביא את רמת האלכוהול בדם שלו לרמה מותרת. אני חייב להתוודות שגם הייתי צריך טובה ממנו (פרטים מייד) עם איזו קומבינה עם כריסטינה, אבל אם הוא היה שותה יותר מכוס אחת הייתי מפוצץ את זה.</p>

<p>אחרי שכולם חזרו מהסדנה, המשכנו דרומה. עצרנו ב-Greymouth כדי לאסוף מישהו, ולמרות שכולם היו רעבים, רוב סרב לאפשר לנו לעשות הפסקת צהריים, מה שהיה די מעצבן. לפחות ניצלתי את הקליטה הסלולארית כדי ליצור קשר עם כריסטינה. היא ניסתה להזמין מקום באכסניה שאנחנו נישן בה, אבל אמרו לה שאין מקום, אז דיברתי עם רוב שאמר שהיא יכולה להצטרף לקבוצה, כי ממילא הוא דיווח לאכסניה שמגיעים 35 איש ואנחנו רק 33 על האוטובוס גם ככה. עידכנתי אותה, והבטחתי לה שיהיה בסדר (היא גרמניה, היא לא רגילה לקומבינות).</p>

<p>המשכנו בנסיעה ואחרי 20 דקות רוב מקבל טלפון. מסתבר שהוא שכח לאסוף מישהו ב-Greymouth. אז אנחנו מסתובבים, וחוזרים את ה-20 דקות. כולם מתעצבנים כי אנחנו מאחרים גם ככה ורעבים כבר שעה, שלא לדבר על זה שאמרתי לכריסטינה שאנחנו מגיעים בחמש ואנחנו כבר בשעה איחור. אז הפעם, כשהגענו ל-Greymouth אנחנו מכריחים את רוב (שעדיין מתנגד) לתת לנו זמן לארוחת צהריים. הודעתי לכריסטינה שאנחנו מאחרים, והמלכה הלכה ללובי, מכרה להם סיפור שהיא מהקבוצה שלנו אבל באה באוטובוס אחר, ועשתה צ’ק-אין :-)</p>

<p>בדרך עברנו מקום שנקרא Hari Hari, ו-Hari זה שם המשפחה של קובי :-) אז ביקשתי מרוב לעצור, וצילמתי…</p>

<p>כשהגענו ל-Franz Josef, שזה השם של הקרחון (Glacier, שזה כמו קרחון בים – Iceberg – אבל על האדמה) וגם של העיירה, עצרנו במשרד התיירות להירשם לאטרקציות ואני רשמתי את כריסטינה ואותי להליכה על הקרחון, והקפדתי לבחור שעה אחרת מהשעה שבה כל החבר’ה מהאוטובוס יוצאים. הכפרה היתה כבר על הרזרבות של התקציב וזה גם לא כל-כך עניין אותה, אז היא ויתרה. משם המשכנו ישר לאכסניה, ואני רצתי לקבלה ראשון כדי לקבל את המיטה האחרונה שהיתה פנוייה בחדר של כריסטינה (היו לי דיווחים מהשטח…) וטסתי לחדר.</p>

<p>היה לי ממש כיף לראות אותה שוב, ואחרי שבשבועיים האחרונים, מאז שעזבתי אותה בכרייסטצ’רץ’, הסתמסנו כל יום בלי הפסקה, היתה לי הרגשה ממש טובה לגבי לאן שהסיפור הזה הולך. היא בחורה מצחיקה, חכמה, אינטיליגנטית ונראית נהדר. פשוט ממתק.</p>

<p>בערב הכנו ארוחת ערב יחד עם הכפרה, שגם שמחה לראות את כריסטינה, ובלילה כולם הלכו לשתות בבאר, וכריסטינה ואני נשארנו בחדר וראינו סרט על המחשב הנייד שלי (I now pronounce you Chuck and Larry. תודה, קובסטר!) וזו היתה, פחות או יותר, הנקודה שבה הפכנו להיות זוג.</p>

<p>15/1. יום הולדת לאלון. מזל טוב! כריסטינה ואני קמים מוקדם ומתארגנים להליכה על הקרחון – סנדביצ’ים, צ’ופרים ומים. המדריך שלנו, קליף, מתגלה כמטורף אמיתי. אתם מכירים את הטיפוס שרואה שטח קשה למעבר, יש בו שביל אבל הוא אומר “לא מתאים לי השביל הקיים, נראה לי שאני צריך לקבוע שביל חדש”? אז הוא היה כזה. הבן-אדם הסתובב עם מכוש ופשוט השמיד את הקרחון. הוא חצב מדרגות במקומות שהקבוצות האחרות לא חלמו אפילו לעבור והביא אותנו למקומות מדהימים. אני חייב להגיד שהציפיות שלי היו נמוכות, כי כבר עשיתי הליכה על הקרחון Glaciar Perito Moreno ב-El Calafate שבארגנטינה (“הקרחון המתנפץ”), אבל המסלול שקליף לקח אותנו בו היה הרבה יותר מעניין ממה שעשיתי בארגנטינה.</p>

<p>כשחזרנו, אני פוגש את הכפרה ומגלה, לתדהמתי, את מעלליה בלילה האחרון, כשכריסטינה ואני נשארנו בחדר. היא שתתה יותר מדי, וכשהיא הלכה לשירותים להקיא, היא חטפה התקף אסתמה והתעלפה על הרצפה. למזלה, אותו הולנדי שיכור מהסיפור ב-Abel Tasman ראה אותה נכנסת לשירותים ולא יוצאת, רץ פנימה, חילץ אותה ולקח אותה לחדר אל המשאף. “הוא אשכרה הציל לי את החיים”, היא אמרה לי, “אנחנו כבר לא שונאים אותו.”. השם ירחם. הרגשתי קצת רגשות אשמה, כי נטשתי אותה לטובת כריסטינה ובכל-זאת מאז שאנחנו מטיילים ביחד אני האח הגדול ששומר עליה ומשגיח שלא תעשה שטויות, אבל מצד שני היא ילדה גדולה והיא כבר נטשה אותי כמה פעמים ותמיד פירגנתי.</p>

<p>כריסטינה ואני חוזרים לחדר, עוברים לבגדי ים וטסים לג’קוזי, שאנחנו מפנטזים עליו כבר מאתמול. ואכן, אין כמו ג’קוזי חם לשרירים הדואבים אחרי 8 שעות של הליכה… בערב, אנחנו מחליטים בכל-זאת להפגין נוכחות בבאר, גם כדי לפרגן קצת לכפרה. אבל שתינו רק בירה אחת והעברנו אותה בשיחה עם Thumper, שמתגלה שבחור רציני מאד, בעיקר לאור השטויות של רוב ושאר הנהגים.</p>

<p>למחרת האוטובוס של רוב עוזב, אבל בת-חן ואני לא אוהבים אותו והחלטנו עוד לפני שהגענו שאנחנו נשארים פה לילה נוסף ועוברים לאוטובוס של סיגאל, שאולי כבר לא יהיה בינו לבת-חן כלום, אבל לפחות אנחנו מכירים אותו ואוהבים אותו והוא מצחיק וסבבה. כריסטינה מעודכנת, כמובן, וגם היא נשארת לילה נוסף.</p>

<p>16/1. יום הולדת לנועה, לא זוכר אם התקשרתי או סימסתי או לא… אבל, אנחנו 11 שעות לפני ישראל, ואני יכול להרשות לעצמי להתקשר לאלון רק עכשיו, כי בארץ זה עדיין יום ההולדת שלו :-) כולם עושים צ’ק-אאוט (אנחנו נפרדים מהלן, שממשיכה הלאה) וכריסטינה ואני נשארים לבד בחדר של 4. איזה כיף :-) העברנו יום רגוע, חלקו עם בת-חן וחלקו לבד, ובלילה יצאנו קצת עם כולם.</p>

<p>17/1. אני נפרד מכריסטינה, אבל כבר קבענו את הפגישה הבאה: היא באי הדרומי עד ה-31/1 ואז היא לוקחת מעבורת לוולינגטון, שם היא גרה (היא עובדת שם), אז אני אצטרף מתישהו לפני. אנחנו עולים מחדש על האוטובוס של סיגאל, אבל למרבה ההפתעה הנהג אמנם בסדר, אבל הנוסעים מעאפנים. הכפרה ואני מנסים, כהרגלנו, לרומם את הרוח (אפילו סיגאל ביקש ממני בצד שננסה לעשות משהו…) אבל לא מצליחים – יש לנו חבורה של משעממים על האוטובוס… פתאום אנחנו מתחילים להתגעגע לקבוצה של רוב… לפחות הנוף מדהים, חלקו נסיעה על קו החוף וחלקו פנימה יותר, בין נהרות ואינספור מפלים. בערב אנחנו עוצרים ב-Makarora. יש לנו שעתיים עד שנפגשים כולם בבאר, ואני מנצל את הזמן כדי לפתור, סופסוף, את הבעיה של חיבור המחשב הנייד שלי ל-iPhone. השקעתי בזה כמה שעות טובות בשבועיים האחרונים, כל פעם קצת, והיום הצלחתי. זו הרגשה טובה. היתה לי גם עזרה מפבל, החבר ששוכר את הדירה שלי עכשיו, ופה המקום להודות לו.</p>

<p>גם ערב הקריאוקי לא הצליח להפיח יותר מדי רוח חיים בקבוצה שלנו, אז אנחנו חותכים מוקדם.</p>

<p>18/1. ממשיכים דרומה, עוזבים את רצועת החוף ומגיעים ל-Wanaka. וואנאקה זה אגם מפורסם (מי שראה משימה בלתי אפשרית 3 אולי זוכר שאית’ן קורא את השפתיים של אישתו והחברות שלה, שמנסות להיזכר איפה הם הכירו, ואז הוא צועק מהצד השני של החדר “וואנאקה”), אולי המפורסם ביותר באי הדרומי. עיירה קטנה ויפה, עם נוף מ-ד-ה-י-ם. חלק מהאנשים נשארים פה לכמה ימים (כריסטינה היתה פה 3 ימים), והרוב ממשיכים. אנחנו עוצרים לשעתיים, ובת-חן ואני קופצים לבראנץ’ עם לוסי, הרכש החדש של סיגאל. הכפרה החליטה שלוסי לא אשמה במשחקים של סיגאל, והיא צודקת. ובכלל, לוסי היא אחלה בחורה. מה גם שעכשיו שהן חברות, הן מחליפות מידע ופתאום שיטת העבודה של סיגאל נחשפת במערומיה…</p>

<p>אחרי ההפסקה אנחנו ממשיכים בנסיעה לכיוון Queenstown. והנה, בדרך אנחנו עוברים על-פני אוטובוס של Kiwi Experience… אבל האוטובוס שלנו מלא חננות, והלן לא פה, ואין מי שיעשה Flashing. אז כשראיתי שהמצב בעייתי, החלטתי לקחת אחריות וכשעקפנו אותם עשיתי להם Mooning (שזה, למי שלא מכיר, לחשוף את הישבן). מי יודע, אולי יש תמונות של התחת שלי באינטרנט עכשיו?</p>

<p>כמה דקות לפני Queenstown אנחנו עוצרים בגשר קטן, שיש עליו באנג’י. מסתבר שפה הכל התחיל – זה היה הבאנג’י הראשון בניו-זילנד. רק 43 מטר, אבל עם מורשת מפוארת. אנחנו עוצרים שם לשעה וחצי, וכל מי שרוצה לקפוץ מקבל הזדמנות. בשבילי, 43 מטר זה לילדים ואני נרשם לבאנג’י של הגדולים, 134 מטר, הגבוה בניו-זילנד, למחר בבוקר.</p>

<p>אחרי שכל מי שרצה לקפוץ קפץ, אנחנו ממשיכים ל-Queenstown. בעודנו עומדים בתור לצ’ק-אין, מגיעה ג’ולין מאחורינו… היא בדיוק סיימה את הסיבוב הדרומי, ויש לה פה לילה אחד. כמה שמחנו, הכפרה ואני לראות אותה! והיא אפילו מצויידת בחבר חדש, קנדי שהיא פגשה בטיול. בערב יצאנו כולנו לבאר של המלון וכמו תמיד הכפרה ואני התפצלנו, אבל הפעם נשארנו שנינו בבאר.</p>

<p>הכפרה נותנת בשתייה, ופתאום אני רואה אותה רצה לשירותים. למוד נסיון מהסיפור ב-Franz Josef, אני נכנס לכוננות. אחרי כמה דקות בהן היא עדיין לא יוצאת, אני מבין שהסרט מתחיל שוב. אני מתחיל ללכת לכיוון השירותים, ולוסי יוצאת משם בלחץ. הבנתי שצדקתי. בשלב זה הייתי כבר די שיכור בעצמי, אבל ברגע שראיתי את הכפרה על הרצפה, מעולפת ובקושי נושמת, משהו קרה לי ופתאום נהייתי חד לגמרי. הבנתי שהדבר הכי חשוב עכשיו זה להביא אותה אל המשאף, אחרת הסיטואציה יכולה להידרדר בקלות לסכנת חיים. הצלחתי להעיר את הכפרה ולשאול אותה איפה המשאף שלה. “בחדר”, היתה התשובה. איזה מזל שאנחנו בבאר של המלון, אנחנו רק במרחק מעלית ומסדרון מהחדר. הרמתי אותה מהרצפה וסחבתי אותה החוצה. בת-חן, כפרה עליה, בקושי נושמת ונשמעת כמו ילד בן שלוש עם התקף סטרידור (אני מדבר על עצמי, כמובן. Been there done that.), אבל היא לא שוכחת לשאול אותי אם הארנק שלה אצלי. סדרי עדיפויות או לא? היא כבר בקושי נושמת, אז אני מושיב אותה בחוץ ומשתמש בטריק שלמדתי מדוקי, חבר של המשפחה שהוא גם רופא, כדי להסדיר לה קצת נשימה ולהכניס לה חמצן לריאות. אחרי חצי דקה, בערך, היא קצת התייצבה ואז סחבתי אותה לחדר, מצאתי את המשאף ונתתי לה אותו. ואז, כמו שאומרים בעגה הרפואית, היא עברה ממצב בינוני למצב קל. מה שנשאר לה לעשות היה רק להקיא קצת ולהיכנס למיטה, ולחזור על השניים האחרונים עוד כמה פעמים, בסדר הזה. אני החלטתי שאני לא משאיר אותה לבד בחדר, ונשארתי איתה.</p>

<p>19/1. אני אורז כמה דברים לבאנג’י (מצלמה עם כבל אבטוח ליד, עדשות ומגבת, למקרה שאני מגיע למים…) ועולה על ההסעה. הכפרה יוצאת לסיבוב עם Thumper, כי זה היום החופשי שלו ויש לו אוטו.</p>

<p>כשאנחנו מגיעים לאתר של הבאנג’י, אני מתחיל קצת להתרגש. בהתחלה נעלבתי מעצמי, כי מה פתאום מישהו שהוא צנחן עם 300 צניחות ועוד כמה עשרות קפיצות בייס מתרגש מבאנג’י, אבל אז נזכרתי שזה בדיוק אותה הרגשה כמו לפני קפיצת בייס, כשמתקרבים לאתר, מגיעים אליו ומתחילים להתארגן עם הציוד… אבל בכל זאת קצת התרגשתי ושכחתי לשים עדשות, מה שאמר שיקחו לי את המשקפיים לפני הקפיצה. ניחא.</p>

<p>בנקודת היציאה חיכתה לי אכזבה נוספת: לא הרשו לי לקפוץ עם המצלמה. הוא טען שאני צריך למשוך ידית כלשהי אחרי הקפיצה, אז החלטתי לא להתווכח עם הוראות בטיחות בספורט שאני לא מכיר. נחגרתי ואז הבחור בא ללוות אותי לנקודת היציאה, והוא אומר לי: “בוא, אני אעזור לך. חמש, ארבע, שלוש…” הסתובבתי אליו והפסקתי אותו. “I’m a BASE Jumper. I’ll be alright.” נעמדתי על הקצה, הסתכלתי למטה, כמובן, ואז אל האופק, ואז התרגולת תפסה פיקוד: “Three, Two, One, Seeya!”. יצאתי במה שנקרא בשפה של הקופצים Launch מושלם, עם מצב גוף אידיאלי. אחרי 2 שניות הרגשתי את הרוח מתגברת על הפנים ושוב, מתוך הרגל, יישרתי ידיים לאחור ונמתחתי לתנוחה שנקראת טרק, שמטרתה לצבור מהירות אופקית ולהתרחק מאובייקט גבוה. באובייקט נמוך לא עושים טרק והפעולה הבאה היא לפתוח את המצנח, אבל פה לא הייתי צריך לעשות את זה אז טרק היה הבחירה הטבעית.</p>

<p>בעדינות, תוך שהכבל מתחיל להימתח, הגעתי למצב של ראש למטה, ואז הגיעה המתיחה לשיאה. פתאום מהירות האוויר צנחה לאפס, עצרתי ואז התחלתי לחזור למעלה. הדם זרם לי לראש וההרגשה הכללית היתה כיף אדיר. כשהגעתי לקצה העליון של העלייה השנייה, משכתי בידית שהזכרתי מקודם, והיא שחררה את הכבל מהרגליים שלי והעבירה את העגינה אל האגן, מה שהעביר אותי לתנוחת ישיבה, בזמן שמשכו אותי בחזרה למעלה. ניצלתי את הזמן כדי לסקור את הנוף המדהים… למעלה הוציאו אותי מהרתמה, ואז התפניתי לצלם קצת. אחרי עוד כמה דקות החזירו אותנו אל המשרד, שם הציעו לנו צילומי סטילס ווידאו (הכל בתשלום, כמובן. ויתרתי, לא היה טעם…) ונתנו לנו חולצה במתנה. חזרנו אל העיר וקבעתי ארוחת ערב עם החבר’ה שבאו איתי.</p>

<p>בשלב זה אני רוצה להתנצל על שהשורות האחרונות נכתבו בסגנון שמזכיר מאד את סגנון הכתיבה של עומר מי-דן, חבר יקר ושותף ללא מעט קפיצות בייס. לי אין שעון סקטור, ספונסרים מרד-בול ושאר מותגים. אני מסתפק בשעון Tissot, אבל הוא לא השתתף בקפיצה ואני לא עושה פרסומת גם ככה :-) אבל הייתי חייב להוציא את הכל החוצה, וככה זה יצא…</p>

<p>הלכתי לאכול צהריים עם הכפרה ועם Thumper באחד ממקדשי המזון המקומיים: Fergburger. בסה”כ היה לא רע וההמבורגר היה די גדול, אבל לא הייתי נסחף בתיאורים. אחרי האוכל הכפרה ואני עשינו סיבוב קניות, כי הג’ינס שלי התפרק סופית, אחרי 14 חודשים. אל תקנו ג’ינסים ב-300 שקל בבוגרשוב. אחרי הקניות, בת-חן חתכה לחדר לישון ואני הלכתי לראות סרט – Seven Pounds. זה היה סרט מצויין, עם סוף שגרם לי לבכות כמו ילדה בת 5 שלקחו לה את הבובה. בחיי. אבל לא היה באולם אף אחד שמכיר אותי, אז הרשיתי לעצמי :-)</p>

<p>בערב הלכתי לארוחה שקבעתי עם החבר’ה, ואכלנו פיצה מצויינת. אח”כ יצאנו שוב לבאר של המלון, ופגשתי שם את קטיה, האיטלקיה שהיתה איתי על האוטובוס של גלן, מ-Broome ל-Perth. איזה עולם קטן…</p>

<p>זהו. מחר הכפרה חוזרת לכרייסטצ’רץ’ ואני החלטתי שאני ממשיך לסיבוב הדרומי, שכולל את השיט ב-Milford Sound ואת Stewart Island ואם יהיה לי המון המון המון מזל, אולי תתפנה איזו בקתה ב-Milford Track… אני אפגוש את הכפרה שוב כשאגיע בעצמי לכרייסטצ’רץ’, אבל זה הסוף של הטיול שלנו ביחד, והפרידה היה קצת מרגשת.</p>

<p>בפרק הבא: איך המשכתי לבד ואיך מזג האוויר עזב יחד עם הכפרה…</p>

<p>ענבר</p>


  </div><a class="u-url" href="/travel/worldtrip/2009/02/26/%D7%A0%D7%99%D7%95-%D7%96%D7%99%D7%9C%D7%A0%D7%93-%D7%A4%D7%A8%D7%A7-%D7%94.html" hidden></a>
</article>

      </div>
    </main><footer class="site-footer h-card">
  <data class="u-url" href="/"></data>

  <div class="wrapper">

    <h2 class="footer-heading">Mostly Armless</h2>

    <div class="footer-col-wrapper">
      <div class="footer-col footer-col-1">
        <ul class="contact-list">
          <li class="p-name">Mostly Armless</li><li><a class="u-email" href="mailto:inbar.raz@gmail.com">inbar.raz@gmail.com</a></li></ul>
      </div>

      <div class="footer-col footer-col-2"><ul class="social-media-list"><li><a href="https://github.com/inbarraz"><svg class="svg-icon"><use xlink:href="/assets/minima-social-icons.svg#github"></use></svg> <span class="username">inbarraz</span></a></li><li><a href="https://www.twitter.com/inbarraz"><svg class="svg-icon"><use xlink:href="/assets/minima-social-icons.svg#twitter"></use></svg> <span class="username">inbarraz</span></a></li></ul>
</div>

      <div class="footer-col footer-col-3">
        <p>Welcome to my blog! This started out as a travel blog in Hebrew, but from time to time I&#39;ll be posting other things here as well.</p>
      </div>
    </div>

  </div>

</footer>
</body>

</html>
